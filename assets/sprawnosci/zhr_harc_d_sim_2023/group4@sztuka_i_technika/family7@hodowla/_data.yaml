id: hodowla
name: Hodowla

tags:
  - "#odpowiedzialność"
  - "#pomoc"
  - "#natura"
  - "#ciekawość"
  - "#fach"
  - "#pamięć"
  - "#dyscyplina"
  - "#woda"
  - "#narzędzia"
  - "#obserwacja"

fragment: |
  — Patrz, Ula, twój pies.

  Były już za wsią i mijały niewielki zagajnik. Spomiędzy sosenek wysunął się włochaty kundel o ładnym, długim pysku. Zbliżywszy się na odległość paru kroków, stanął i wyciągnąwszy szyję patrzył na Ulę. Stał spokojnie, czuło się jednak, że w każdej chwili gotów jest uskoczyć w bok – jak zwierzę przyzwyczajone ratować się ucieczką.

  — Pierwszy raz przyszedł tu za nami – zdziwiła się Ula.

  — Za tobą – poprawiła Pestka. — Tylko ty dajesz mu jeść.

  — On jest bardzo biedny.

  — Pewno, że biedny. – Nagle Pestka roześmiała się. — Ma strasznie śmieszny ogon, zupełnie jakby tkwił w nim jakiś kołtun.

  — W futro wbiło mu się mnóstwo rzepieni i łopuchów, wiesz, tego, co się tak czepia, i on nie może sobie z tym poradzić. Obcięłabym mu to, ale nie pozwala się do siebie zbliżyć.

  Pestka spojrzała na przyjaciółkę ze zdziwieniem i zabawnie zmarszczyła nos.

  — Nie brzydziłabyś się? Przecież to wstrętne!

  — Ja się nie brzydzę. Dunaj! – zawołała Ula serdecznie. Było to imię, które nadała psu parę dni wcześniej. Pies spróbował zamachać ogonem.

  — Rozumie, widzisz? – ucieszyła się Ula.
fragmentAuthor: "Irena Jurgielewiczowa „Ten obcy”"
