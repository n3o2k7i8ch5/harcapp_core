Jak złapać małpkę?

Otóż jest pewna metoda. Wystarczy mieć dużą butelkę o wąskiej szyjce, przez którą ledwo, ledwo, ale jednak zmieści się dłoń. Następnie do butelki należy nasypać ciężkich kamieni - tak, by podniesienie butelki stało się niemożliwe. I w końcu: na górę wsypanych kamieni należy położyć cukierka.

Butelka najlepiej, by znalazła się w widocznym miejscu, na przykład na dużej polanie. Gdy małpka zauważy butelkę, rozejrzy się by sprawdzić, czy jest bezpiecznie, i hyc! Podbiegnie by sprawdzić cóż to za nowość. Na pewno dostrzeże cukierka i bez wahania włoży rękę do butelki by go wyjąć i zjeść.

Tymczasem my, przyczajeni, wyskakujemy zza okolicznego krzaka i kierujemy się do małpki. Małpka oczywiście będzie próbowała rozpaczliwie uciec, ale nic z tego! Zaciśnięta na cukierku dłoń nie pozwoli wydobyć jej z butelki, butelka jest zbyt ciężka by z nią uciekać - a małpka za żadne skarby nie puści zdobytego cukierka! Dlatego wystarczy do niej podejść i ją sobie wziąć.

Oto jest sposób na to, jak złapać małpkę. Prosty, nieskomplikowany i zawsze skuteczny.

Niemniej jednak, poznanie niezawodnej metody na łapanie małpek każe na nią spojrzeć z drugiej strony.

Czym jest, drogi słuchaczu, daleki kuzynie małpek, rzecz na którą Ciebie można złapać przy użyciu zwężanej butelki?