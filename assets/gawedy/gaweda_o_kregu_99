    Wcale nie tak dawno temu, żył w dalekiej krainie pewien smutny król. Nic owego króla nie cieszyło – ani wystawne przyjęcia, ani bogactwo, ani piękny pałac i rozległe ogrody.

    Król miał niezliczoną służbę, kucharzy i muzykantów, ale jego szczególną uwagę przykuwał jeden ze służących pochądzący z przedmieść. Każdego ranka służący budził go, przynosząc mu wystawne śniadanie, śpiewając i mrucząc przy tym radośnie pod nosem. Na jego twarzy zawsze malował się uśmiech, jego życie wydawało się spokojne, beztroskie i radosne.

    Smutny król zwykł obserwować służącego i coraz częściej zastanawiał się, skąd ów czerpie swoje szczęście.

    Pewnego dnia smutny król rozkazał wezwać służącego.

    – Sługo – rzekł król – wyznaj mi twój sekret.

    – Jaki sekret, Wasza królewska mość?

    – Wyznaj mi sekret twojej radości.

    – Nie mam żadnego sekretu, Wasza Wysokość. Jestem szczęśliwy, bo mam w życiu wszystko, czego potrzebuję.

    – Wszystko... – zamyślił się król. – Czyli co?

    – Wasza Wysokość darzy mnie zaufaniem. Mam żonę i szóstkę dzieci mieszkających w domu przyznanym mi przez urzędników dworskich. Stać mnie na odzienie i pożywienie, a w dodatku Wasza Wysokość od czasu do czasu obdarowuje moją rodzinę paroma monetami, byśmy mogli pozwolić sobie na dowolny kaprys. Jak mam nie być szczęśliwy?

    – Jeśli zaraz nie wyznasz mi twojego sekretu, każę ściąć Ci głowę – zdenerwował się król. – Ja też mam żonę, dzieci, pałac i bogactwa, a nie jestem szczęśliwy! Mów mi zaraz, co takiego masz, czego nie mam ja.

    – Ależ, Wasza Wysokość... nie mam niczego poza... nie mam żadnego sekretu...

    – Odejdź, odejdź, zanim zawołam kata!

    Służący skłonił się i wyszedł z królewskiej komnaty. Królem zawładnęło szaleństwo. Nie potrafił sobie wytłumaczyć, dlaczego ów biedny sługa jest szczęśliwy chodząc w wynoszonym odzieniu, zjadając resztki z pańskich stołów i posyłając dzieci do miernych szkół. Kiedy zdołał się uspokoić, zawołał najmądrzejszego ze swoich doradców i opowiedział mu o rozmowie, którą odbył ze służącym.

    – Wyjaśnij mi – zażądał smutny król – dlaczego ten człowiek jest szczęśliwy?

    – Och, Wasza Wysokość, chodzi o to, że on znajduje się poza kręgiem – odrzekł brodaty mędrzec.

    – Poza kręgiem?

    – No tak.

    – I to go uszczęśliwia?

    – Nie... panie... nie do końca. To nie pozwala mu być nieszczęśliwym.

    – A jak mu się udało wyjść z owego kręgu?

    – Wasza wysokość – mędrzec się skłonił. – On nigdy do niego nie wszedł.

    – Co to więc jest za krąg?

    – Krąg dziewięćdziesięciu dziewięciu.

    – Doprawdy, nic nie rozumiem, gadaj jaśniej!

    – Moglibyście, panie, zrozumieć jedynie wtedy, gdybyście pozwolili mi na zademonstrowanie.

    – Jak?

    – Pozwalając na to, aby wasz sługa wszedł do kręgu.

    – Tak, zmuś go, aby wszedł.

    – Nie, Wasza Wysokość. Nikt nie może nikogo zmusić, aby wszedł do kręgu.

    – W takim razie trzeba będzie go oszukać.

    – Nie trzeba, Wasza Wysokość. Zazwyczaj, gdy pojawia się okazja, ludzie sami do kręgu dołączają. Ale to zawsze musi być ich własna decyzja.

    – Jak to? Sami chcą dołączyć do kręgu, przez który zmieniają się w nieszczęśliwych ludzi?

    – Tak, Wasza Wyskość.

    – To jakaś bujda. Przecież sługa się zorientuje, on nie jest głupi!

    – Zgadza się, zorientuje.

    – W takim razie nie wejdzie! Tracisz mój czas, mędrcze!

    – Wasza Wysokość, sądzę, że sługa wejdzie. Trudno jest się oprzeć. Pytanie tylko, czy Wasza Wysokość jest skłonny stracić znakomitego służącego tylko dlatego, żeby pojąć strukturę kręgu?

    – Tak.

    – Dobrze. Dzisiejszej nocy przyjdę po Was. Wasza Wysokość musi mieć przygotowaną, skórzaną sakwę z dziewięćdziesięcioma dziewięcioma złotymi dukatami. Ani jeden więcej, ani jeden mniej.

    – I tylko tyle? Mam wziąć ze sobą straż na wszelki wypadek?

    – Tylko skórzaną sakwę. – Mędrzec skłonił się nisko – Do zobaczenia w nocy, Wasza Wysokość.

    Jak mędrzec zasugerował, tak król uczynił. Kazał skarbnikowi przygotować sakwę, po czym, gdy mu ją przyniesiono, sam ją sprawdził. Dokładnie dziewiećdziesiąt dziewięć monet.

    Nastała noc. Mędrzec poszedł do króla, obaj przebrali się w stare łachmany dla niepoznaki i po kryjomu przedostali się na podwórze pałacu, wyszli tylnym wyjściem w przebraniu na obrzerza miasta i ukryli nieopodal domu sługi. Tam poczekali do świtu.
  
    Gdy w domu zapaliła się pierwsza świeczka, mędrzec położył sakwę na progu drzwi sługi i przyczepił taką wiadomość:

    SKARB JEST TWÓJ.
    TO NAGRODA
    ZA TWOJĄ SŁUŻBĘ.
    CIESZ SIĘ NIM
    NIE MÓW NIKOMU,
    JAK JĄ ZNALAZŁEŚ.

    Następnie mędrzec zapukał i razem z Królem schował się za pobliskim kurnikiem. Chwilę później sługa wyszedł. Mędrzec i król obserwowali go ukryci za stosem desek.

    Służący zdumiony, że nikogo nie ma dostrzegł zawiniątko i przeczytał wiadomość. Potrząsnął sakwą i słysząc dźwięk metalu, zadrżał. Przycisnął skarb do piersi, rozejrzał się dookoła, sprawdzając, czy nikt go nie obserwuje i z powrotem wszedł do domu zamykając dokładnie drzwi.

    Na zewnątrz było słychać, jak rygluje wejście. Król z mędrcem podeszli do okna, aby obserwować, co dalej będzie się działo.

    Służący rzucił wszystko ze stołu, wszystko, poza świeczką. Usiadł i opróżnił sakwę. Własnym oczom nie wierzył. Góra złotych monet! On, który nigdy nie miał żadnej monety, teraz miał ich cały stos!

    Dotykał je i przesypywał, pieścił i ustawiał świeczkę tak, aby jej płomień odbijał się w monetach. Grupował je i rozsypywał i tak bawiąc się, zaczął układać stosiki po dziesięć monet. Jednen stosik dziesięciomonetowy, dwa stosiki, trzy, cztery, pięć... ustawił ostatnią kupkę... która składała się jedynie z dziewięciu monet...

    Najpierw sługa prześlizgnął się wzrokiem po stole, szukając jeszcze jednej monety. Następnie rozejrzał się po podłodze, na koniec sprawdził sakwę.

    – „Niemożliwe” – pomyślał. Przybliżył ostatni stosik do pozostałych. Istotnie, zobaczył, że był niższy.

    – Okradli mnie! – szepnął. – Okradli mnie przed drzwiami! Przeklęci!

    Ponownie sprawdził stół, podłogę, sakwę, swoje ubranie, kieszenie, pod meblami... Ale nie znalazł tego, czego szukał.

    Leżący na stole stosik monet lśnił, jakby chciała zadrwić z niego i przypomnieć mu, że było dziewięćdziesiąt dziewięć dukatów. Tylko dziewięćdziesiąt dziewięć.

    – „Dziewięćdziesiąt dziewięć monet. To dużo pieniędzy” – pomyślał. – „Ale brakuje mi jednej monety. Przecież mogę mieć więcej niż mam teraz, numer dziewięćdziesiąt dziewięć nie jest kompletny. Sto jest numerem kompletnym, ale dziewięćdziesiąt dziewięć nie”.

    Król i jego doradca patrzyli przez okno. Twarz sługi już nie była taka sama. Miał zmarszczone czoło i napiętą twarz. Oczy mu się zmniejszyły i przymknęły, usta przybrały okropny grymas, przez który widać było zęby.

    Służący chował monety do sakwy i rozglądając się po wszystkich kątach, sprawdzał, czy nie obserwuje go któryś z domowników, a potem ukrył sakwę w szczelinie podłogi. Następnie wziął papier i pióro w celu zrobienia rachunków.

    Ile czasu potrzebowałby służący na kupno złotej monety?

    Mówił na głos do siebie. Był gotów ciężko pracować, aby ją zdobyć. Później już może nie będzie musiał pracować wcale.

    Z setką monet człowiek jest bogaty. Z setką monet można żyć spokojnie.

    Skończył rachunki. Jeśliby pracował i oszczędzał całą pensję, a w dodatku gdyby wpadł mu jakiś dodatkowy pieniądz, przez jedenaście lub dwanaście lat miałby wystarczająco środków na zakup złotej monety.

    – „Dwanaście lat to dużo czasu” – pomyślał.

    Może mógłby poprosić żonę, aby poszukała pracy w miasteczku. Tylko na jakiś czas. Ponadto on kończył pracę w pałacu o godzinie piątej po południu, mógłby więc pracować do nocy i zarobić w ten sposób dodatkowe pieniądze.

    Policzył – sumując pracę żony i swoją, za pieć lat miałby potrzebną mu liczbę monet.

    To za dużo czasu!

    Może mógłby sprzedawać w miasteczku zostające im po kolacji jedzenie i zarobić jeszcze tak. W sumie im mniej zjedzą, tym więcej będą mogli sprzedać.

    Sprzedać, sprzedać...

    Na zewnątrz było ostatnimi dniami już wcale ciepło. Na co miałoby się przydać tyle zimowych ubiorów? A jedna para butów nie wystarczy? Było to wyrzeczeniem. Ale cztery lata wyrzeczenia i miałby swoja monetę numer sto.

    Król i mędrzec wrócili do pałacu.

    Sługa tego dnia nie wyszedł z domu, a mimo to wszedł do kręgu dziewięćdziesięciu dziewięciu.
