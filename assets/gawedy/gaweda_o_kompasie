    W małym, spokojnym miasteczku przy krańcu świata żyły najróżniejsze osobistości. Obywatele miasteczka zajmowali się najróżniejszymi rzeczami, lecz każdego łączyło jedno, wspólne marzenie: dotrzeć kiedyś na Północ.

    Droga ku Północy była niesłychanie wymagająca: kto raz tam wyruszył, rzadko wracał. Przygotowanie do wyprawy zajmowało lata: konieczne było zebranie ekwipunku, zdobycie wiedzy pozwalającej przetrwać podróż przez najróżniejsze krainy i silna wola, by w licznych kryzysach, które powodowała droga nie zawrócić.

    Po mieście krążyły legendy związane z podróżą. Niektóre wymyślali mieszkańcy, którzy bali się wyruszyć. Inne opowiadali ci, którzy wyruszyli, ale zawrócili. Jeszcze inne były wymyślane przez bliskich tych osób, które na Północ dotarły.

    Jednym z owych podań była historia o kompasie, w którą jedni wierzyli, a inni nie: opowieść o urządzeniu, które ową upragnioną Północ zawsze wskazywało.

    * * *

    Sigma mało słyszał o kompasie – ktoś kiedyś mówił o nim mówił, ale było to zanim jeszcze poszedł do szkoły. Nawet nie pamiętał o co dokładnie chodziło. Jak wielu jego znajomych, szykował się do wyprawy od młodości – uczył się zdobywania pożywienia, technik nocowania, rozpoznawania kierunków na podstawie drzew, rzek, chmur i mrowisk oraz studiował mapy.

    W końcu przyszedł dzień, w którym Sigma wyruszył w podróż.

    Początkowo wydawało mu się, że wie gdzie jest Północ – ale im dłużej szedł, tym bardziej nabierał wątpliwości. Bo skąd miał wiedzieć? Północ mogła być wszędzie, nie dało się tego tak po prostu, jednoznacznie sprawdzić. Codziennie wyznaczał upragniony kierunek na różne znane mu sposoby, ale często otrzymywał niespójne wskazania. Sigma miał pewność tylko co do jednego, co pamiętał ze szkoły: im dalej na Północ, tym w środku lata słońce później zachodziło - a od pewnego momentu w środku lata słońce nie zachodziło wcale.

    Po roku bezcelowej tułaczki Sigma zrozumiał, że musi zyskać pewność którędy iść. Postanowił wędrować rok w każdym kierunku świata, i w środku lata porównać, gdzie słońce wschodzi najwyżej. W ten sposób powinien jednoznacznie ustalić, gdzie jest Północ – wówczas będzie wiedział którędy iść.

    Wyruszył środkiem lata z miejsca, przy którym kręcił się od kilku miesięcy. Przez dwanaście miesięcy szedł w jednym kierunku, a gdy upłynął czas jego wędrówki, dokładnie zmierzył wysokość słońca na niebie, zapisał i rozpoczął, również roczną, drogę powrotną. 

    Wyznaczenie wysokości słońca w drugim możliwym kierunku zajęło mi kolejne dwa lata - jeden rok wędrówki i drugi wędrówki do punktu startu. Po sześciu latach miał obserwacje słońca dla trzeciego kierunku.

    Ponieważ sytuacja się skomplikowała, dopiero w dziewiątym roku udało mu się porównać wszystkie zebrane obserwacje i wyruszyć w kierunku, który jednoznacznie ustalił. W rzeczywistości zamiast na Północ wędrował na Północny wschód, przez co wpakował się w połowie drogi w gęste bagna i choć wędrówka była długa i kręta, choć po drodze stracił większość ekwipunku, pokiereszował zdrowie i znacząco, znacząco zgorzkniał, w końcu dotarł na upragnioną Północ.

    * * *

    W domu Delty zawsze opowiadano o kompasie. Mówiono, że jest pewna magiczna siła czuwająca nad światem, która stale kierowała igłę każdego kompasu na Północ. Za młodu Delta w to wierzył, ale gdy podrósł... magiczna siła...? Zaczął powątpiewać. Pytał starszych: czemu magiczna siła nie może po prostu przenieść go na Północ? Albo czemu nie może mu zesłać mapy? Albo chociaż zostawić po drodze jakieś strzałki? Nikt nie znał odpowiedzi.

    Dziesięć lat później Delta był już na ostatniej prostej przygotowań. Rodzice chcieli dać mu kompas. Deltę śmieszyły dyrdymały o magicznej igle zawsze pokazującej Północ. Czy ktoś serio myślał, że da się nabrać? Jego rodzice nigdzie się nie wybierali, więc mogli sobie wierzyć w ten cały kompas, ale on był poważnym człowiekiem z poważnymi planami - musiał być realistą. Poza tym, raz to sprawdził i kompas wcale nie wskazywał Północy, ba nawet nie wskazywał jednego, stałego kierunku! Koło transformatora wskazywał wschód, przy zasilaczu maszyny obliczeniowej jego wuja południe, w szczerym polu jeszcze inny kierunek.

    Miał uzasadnione podejrzenia, że cała ta konfabulacja o kompasach to wymysł fizyków z tego ich, pożal się Boże, uniwersytetu. Przecież ci ludzie mówili, że świat się kręci wokół słońca, absurd! Wystarczy spojrzeć w niebo, że zobaczyć, że jest inaczej! Ta bezczelna sekta chciała okradać ciężko pracujących ludzi sprzedając im kompasy i wmawiając, że są magiczne. 

    Delta wyruszył w świat. Wprawdzie wziął kompas, żeby rodzicom nie było przykro, ale wyrzucił go do najbliższej studni.

    Lata mijały, on wędrował i wędrował... nie był pewien gdzie jest.

    Gdy zabrakło mu jedzenia zaszedł do najbliższej wioski. Zapukał i okazało się, że to obserwatorium astronomiczne tej całej szajki fizyków. Zacisnął zęby i wszedł. Nie kłócił się z nimi, bo dali mu nocleg i jedzenie.

    W sali, gdzie spał leżały jakieś pergaminy z dziwnymi szlaczkami i słowami, które - był tego pewien - nie istniały. No tak: ci fizycy specjalnie siedzieli tu latami, tworząc skomplikowane bujdy, z których absolutnie nic nie wynikało, których celem było przekonanie półgłówków, że próba zrozumienia ich bajek o kompasach wszystkich przerasta.

    Gdy rankiem wychodził, fizycy zaproponowali mu kompas, ale Delta tylko pokręcił z politowaniem głową. Tak, tak, niby za darmo, ale on wiedział jak to działa - inni zobaczą, że korzysta i będą chcieli taki kupić. Tania zagrywka marketingowa.

    Kompasy... błagam.

    Delta zmarł na trasie, a jego ciała nigdy nie odnaleziono.

    * * *

    Od kiedy pamiętał, Omega chciał pójść na Północ. W miasteczku był stary fizyk, który podobno miał urządzenie wskazujące Północ, ale nie miał nigdy czasu pokazać Omedze jak owo urządzenie działa.

    Omega spędzał długie godziny gapiąc się nocą w gwiazdy. Postanowił, że gdy wyruszy, będzie szedł tak, by najjaśniejszą nocną gwiazdę mieć zawsze za plecami. Raz nawet znalazł książkę ze wspomnieniami jakiegoś podróżnika, który zalecał tak robić.

    Mimo, że nie marnował czasu na powierzchowności, przygotowania zajęły mu wiele lat. Pewnego dnia spakował się, pożegnał z rodziną i wyruszył.

    Szedł pewnie co noc korygując swoją trasę na podstawie centralnej gwiazdy. Jakież było jego zdumienie, gdy po połowie roku dogonił go stary fizyk z miasteczka. Skurczybyk, niby taki stary, a jednak biegał szybciej niż on sam!

    – Wszędzie cię szukałem! – zawołał fizyk. – Czemuś tak nagle wyszedł? Mam dla ciebie kompas! Jest późno, nie mam czasu wszystkiego ci wyjaśnić... ale w skrócie: igła zawsze pokaże ci Północ. No, prawie zawsze. Dotąd szedłeś w odwrotnym kierunku! To chyba moja wina, chciałem dać ci kompas w miasteczku, ale zebrałeś się zanim się spostrzegłem!

    Omega spojrzał na urządzenie i zauważył, że w istocie, wskazywało kierunek zupełnie inny niż ten, którym podążał. Zamyślił się: czego ten stary fizyk od niego chciał? Tyle lat nie miał dla niego czasu, a teraz postanowił go dogonić? Czy powinien mu wierzyć? Chyba nie, za daleko już zaszedł, zaczął się przyzwyczajać do nowego klimatu... wprawdzie klimat był inny niż ten, który miał go czekać na Północy, ale... miał to wszystko porzucić? Te wszystkie kilometry miały pójść na marne?

    Zdenerwował się. Czy temu fizykowi się wydaje, że ma jedyną słuszną odpowiedź dotyczącą tego gdzie jest Północ? Okej, może i kompasy istnieją, może i to co fizyk mówił miało sens, ale przecież nie zaszedłby tak daleko gdyby konieczny mu był kompas.

    Odtrącił wyciągnięte urządzenie i ruszył dalej przed siebie.

    Po latach dotarł na miejsce. Wprawdzie nie na Północ, ale dotarł. Żyło się tu fatalnie, zupełnie inaczej niż w opowieściach o Północy, ale... widać takie jest życie.

    * * *

    Kompasy... wspaniała rzecz!

    W otoczeniu Kappy wszyscy z nich korzystali: rodzina, sąsiedzi, kumple, więc on też.

    Jego rodzina była bardzo zaangażowana we Wspólnotę Kompasów – codziennie się spotykali i o nich rozmawiali. Powtarzali mu, że na Północ dotrze tylko jeśli będzie zawsze ściśle trzymał się wskazania kompasu. Nie wszystko rozumiał, ale czy mógł mieć wątpliwości?

    Gdy podrósł, dowiedział się, jak kompasy działały: istniał niewidzialny, dobry duch, który zawsze ustawiał igłę kompasu na Północ. Istniał też drugi, zły duch, który rozsiewał wśród ludzi plotki i wątpliwość. Oczywiście zły duch robił to sprytnie: mówił, że kompasy działają, ale tylko czasem, że nie można na nich do końca polegać, że są lepsze metody. W ten sposób siał wątpliwość w sercach ludzi i stopniowo wiódł ich ku zgubie.

    Kappa wieczorami wyobrażał sobie jak będzie wyglądała jego droga. Będzie trudna, pełna wyzwań, zły duch będzie go zwodził, ale on zawsze, niezależnie od wszystkiego będzie się trzymał wskazania kompasu.

    Skończywszy po latach szkołę, był gotów do drogi. Dotąd wierzył, że wyruszy na Północ z przyjaciółmi ze Wspólnoty Kompasów – zresztą, znajomych miał tylko stamtąd – ale niektórzy zwątpili w ich prawdziwość. Kappa nie rozumiał czemu: rozmawiał z nimi, przekonywał ich, tłumaczył, że to zły duch i że muszą zaufać dobremu duchowi, ale z czasem dał spokój, bo zaczęli go wyśmiewać. Zdecydował, że wyruszył sam. Oczywiście z kompasem.

    Droga była trudniejsza niż myślał. Dużo trudniejsza. Kappa codziennie, po kilka razy sprawdzał wskazania kompasu i nigdy nie zboczył nawet o krok. Kilka razy wpakował się przez to w krzaki, raz prawie utonął w rzece, ale koniec końców się wyratował – wiedział, że to dobry duch wystawia go na próbę i że musi udowodnić wierność wskazaniu igły.

    Pewnego ranka na horyzoncie zobaczył obserwatorium fizyków. Słyszał że to fizycy konstruowali kompasy, ale miał do fizyków dystans: mówili, że kompasy nie zawsze wskazują Północ, że to zależy od jakichś łąk... czy pól... czy coś tam... czy sądzili, że dobry duch nie poradzi sobie z jakimiś polami? Kappa był pewien, że zły duch wkradł się między nich i zaczął mącić.

    Minęło kilka dni, a Kappa ciągle widział na horyzoncie obserwatorium. Podejrzewał, że to kolejna próba na jaką jest wystawiany i że zły duch próbuje zasiać w nim wątpliwość.

    Po tygodniu zaczęło mu się kręcić w głowie, a po kolejnym tygodniu ktoś do niego podszedł. Był to jeden ze starych fizyków z obserwatorium.

    – Co tak łazisz w kółko, młody paniczu? – zagadnął go starzec. Z kieszeni wystawały mu pergaminy z różnymi zapiskami i równaniami których Kappa nie potrafił zrozumieć.

    – Idę na Północ – odparł z dumą Kappa i wskazał znacząco na swój kompas.

    Fizyk podrapał się po głowie.

    – W zasadzie... – powiedział fizyk – to w tym momencie idziesz na zachód, co ciężko jest przeoczyć, bo jest wieczór i zachodzące słońce masz tuż przed sobą...

    – Nie, nie – odpowiedział szybko Kappa – wiem gdzie idę, mam kompas i on wskazuje...

    – Młody paniczu, kompas wskazuje Północ magnetyczną, a nie Północ geograficzną. Prowadzimy w obserwatorium testy zimnej fuzji i wytwarzamy bardzo silny biegun...

    – Nie, nie – przerwał mu szybko Kappa. Nie podobało mu się określenie “Północ magnetyczna”. Północ to Północ, kropka. – Wiem gdzie idę, dziękuję.

    Fizyk zakłopotał się i znowu podrapał się po głowie.

    – Paniczu... trudnię się tym tematem już siedemdziesiąt lat, bardzo się cieszę, że używasz kompasu, to nieczęste wśród młodych... niemniej, szkoda twojego czasu, zignoruj na jeden dzień kompas, przejdź w kierunku gór i kompas znowu zacznie działać...

    Kappa aż zesztywniał. “Zignoruj na jeden dzień kompas”? To był zły duch. Tu, przed nim.

    – Nie – żachnął się Kappa – Nie, ja naprawdę wiem, co robię. Dziękuję.

    – Młody paniczu...

    Ale Kappa odszedł. Niesłuchane, fizyk, a jawnie chciał go zwieść na fałszywą ścieżkę...!

    Wędrował długo. Coraz dłużej. Myślał, że oszaleje, wszystko wskazywało na to, że kręci się w kółko, ale nie wolno było mu zwątpić, to zły duch... Minął cały rok. Kilka razy widywał na horyzoncie fizyka, ale Kappa tylko przyspieszał kroku – wiedział gdzie idzie.

    Kiedyś w końcu dotarł na Północ.

    Nigdy się nie dowiedział, że kręciłby się w kółko do śmierci, gdyby stary fizyk nie uprosił kolegów, by wyłączyli na kilka dni reaktor.

    * * *

    Gdy Gamma był mały, powtarzano mu, że trzeba iść za magiczną igłą. Zresztą, wszystkim jego kolegom tak mówiono.

    Gdy poszedł do szkoły, dowiedział się (ku swojemu zdumieniu), że igła kompasu nie działa dzięki magii, tylko na skutek praw fizyki. Działało to tak: były takie rzeczy jak magnesy, które albo się przyciągały albo odpychały. Na końcu igły każdego kompasu był ukryty właśnie jeden taki maleńki magnes. Największy magnes na świecie był zaś ukryty głęboko pod ziemią na samej Północy. Koniec igły każdego kompasu był więc przyciągany przez Magnes na północy, przez co  wskazywał właśnie Północ. Proste i logiczne.

    Gdy skończył szkołę, ogarnęły go wątpliwości. Czy gdyby kopał odpowiednio długo w ziemi to czy w końcu dokopał się do magnesu? A jeśli ktoś już to zrobił i przestawił magnes pod Północą gdzieś indziej? I w ogóle skąd wiadomo, że to właśnie tam był magnes? Ktoś go widział? I gdzie dokładnie był ten magnes w końcówce igły kompasu? Kiedyś Gamma rozłożył kompas i uciął koniec igły, by go poszukać - niczego tam nie było, mało tego: igła bez swojej końcówki dalej wskazywała ten sam kierunek!

    Rodzice Gammy znali pewnego fizyka, który zgodzili mu się wszystko wyjaśnić. W tym celu Gamma zaczął chodzić regularnie do uniwersytetu. Bywał tam raz w tygodniu przez kilka lat, dużo czytał, słuchał. Początkowo nie miał pojęcia po co tam chodził. Czemu po prostu mu nie powiedzą gdzie jest ten magnes w igle kompasu? Po co mu te wszystkie liczby i jakieś równania? Nauka szła mu z trudem, ale się uczył: jak działają pioruny, prąd, pole elektryczne, pole magnetyczne (potem okazało się, że są tym samym). Zaczął powoli rozumieć jak absurdalne było wcześniej jego myślenie o świecie. Uczył się liczenia, funkcji, trygonometrii, teorii zbiorów. W kolejnym roku była analiza funkcji, różniczki, gradienty... niesłychane, jak bardzo upraszczało to myślenie o rzeczywistości. Gdy się rozkręcił, dalej poszło już łatwo – wektory, tensory, hamiltoniany.

    Z jednej strony chciał jak najszybciej ruszać na Północ ale z drugiej, nie mógł się oderwać od uniwersytetu. Świat był taki ciekawy! Kompasy rozgryzł już dawno – igła wskazywała wektor gradientu pola magnetycznego, na które największy wpływ miało pole magnetyczne planety. Ale przykładowo przy źródłach prądu zmiennego to pole generatorów było przeważające - bo wpływ pola malał geometrycznie wraz z przyrostem odległości od jego źródła. Kiedyś nawet nie wiedziałby, czy te słowa cokolwiek oznaczają, a dziś wszystko mu wyjaśniały.

    Kilka tygodni przed końcem nauki wpadł na starych kumpli ze szkoły. Jakaż była jego radość, gdy oznajmili, że i oni niebawem ruszają na Północ! Rozmawiali cały wieczór, ale jednego Gamma nie rozumiał: czemu nie mieli kompasów? Na początku mówili, że to nie dla nich, że z tego wyrośli. Po którymś pytaniu Delta zaczął rzucać tekstami w stylu: “kompasy są różne, nie każdy wskazuje Północ, wiem bo widziałem”, “dla każdego Północ może być gdzieś indziej”, albo “kompas jest dla dzieci, jakieś bajki o magii wskazującej kierunek świata...”, “serio w to wierzysz? No okej... trochę śmieszne...”.

    Cóż za ignoranci. Nie wiedzieli nawet czym jest siła a tym bardziej pole. Rozczarowany, pożegnał ich późną nocą i wrócił do domu.

    Wyruszając, Gamma nie pojmował nad czym inni tak dumali – Północ była na Północy, po co drążyć? Sama podróż właściwym szlakiem była wyczerpująca, a oni ewidentnie wybierali drogi, które za rok doprowadzą do południowo-wschodnich bagien. Gdyby to jeszcze czemuś służyło...

    Szedł długo. Naprawdę długo. Dłużej niż sądził. Bywały dni, że musiał odbić na zachód, kilka razy się zgubił mimo kompasu. Raz go okradziono, więc musiał zajść po nowy kompas do jednego z obserwatoriów. Dostał nowy egzemplarz – prostszy, bez tych wszystkich numerków, zdobników i napisów, lecz szybko uznał, że taki nawet bardziej mu odpowiada – nowy kompas był lżejszy, a wszystkie informacje wypisane na starym znał już dawno na pamięć.

    Idąc rozmyślał o Delcie, o matematyce i magnetyzmie. Czy Delta miał rację, gdy się z niego śmiał? Gammę frapowało kilka nieścisłości, które odkrył w teoriach: zazwyczaj wszystko działało, ale było kilka niuansów, które teorii przeczyły.

    Gdy mijał uniwersytet, zaszedł by się w nim zatrzymać. Miał dużo przemyśleń i parę pomysłów jak teorię elektromagnetyczną poprawić. Testował po drodze różne hipotezy i niektóre wydawały się obiecujące. Klimat był tu inny niż w jego domowych stronach więc zatrzymał się na kwartał u fizyków. Za dnia rozmawiali, zaś wieczorami Gamma spisywał swoją nową teorię. Jego pomysł wydawał się absurdalny, stawiający wszystko w zupełnie nowej perspektywie. Nie był pewien, czy powinien o tym komuś mówić? Chyba powinien jeszcze to wypróbować w rzeczywistości.

    Swoją teorię rozszerzającą tę obecną nazwał “kwantową teorią pola magnetycznego”. Wprowadził do opisu coś, co nazwał “funkcjami falowymi”. Wróciwszy na trasę, szedł dalej posługując się nową teorią, choć wieczorami sprawdzał kierunek starą metodą.

    Po latach dotarł na Północ i podzielił się swoimi odkryciami. Nowy opis świata pozwolił fizykom wyjaśnić szereg dotychczasowych zagadek. Wspominano go potem jako człowieka, który doprowadził do przełomu w fizyce i oczywiście, było to bardzo miłe, ale... cóż on zrobił? Chodził przez lata na uniwersytet, w podróży zauważył kilka szczegółów: wnioski nowej teorii nasunęły się same. Na ogromną większość sposobu postrzegania świata nie wpadł wcale sam, tylko przekazali mu to rodzice, uniwersytet, fizycy, inni ludzie.

    Drogę na Północ zawsze wspominał z sentymentem. Teraz już wiedział, że nie dało się do niej dobrze przygotować. Była absurdalnie trudna, na jej końcu świat jawił się zupełnie inaczej niż na początku. Teraz nawet Północ określał w dużo bardziej zniuansowany sposób niż kiedyś. Za jedno był jednak nieustająco wdzięczny:

    Za to, że nawet, gdy gubił drogę, nawet gdy już nie miał siły iść, nawet gdy myślał żeby zawrócić, nigdy nie wątpił, gdzie jego upragniona Północ była.