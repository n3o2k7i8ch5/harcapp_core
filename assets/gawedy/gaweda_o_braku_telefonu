Mirek, jak i cała jego rodzina, pochodził z typowego, średniego polskiego miasteczka.

Miał 2 lata, gdy w Azji i na Pacyfiku wybuchła olbrzymia wojna. Choć było to bardzo, bardzo daleko od Polski, skutki tego konfliktu w kilka dni zapukały i do polskich domów. Kontenerowce z towarami z azjatyckich fabryk przestały płynąć, sprzedaż polskich produktów do Azji się zapadła, a łańcuchy technologiczne rozproszone po całym świecie zostały całkowicie zerwane.

Polski rząd od lat obserwował rosnące napięcie po drugiej stronie globu. Pomimo wysokich kosztów, zawczasu zdecydowano się przenieść do Polski produkcję żywności, leków, ubrań, nawozów, kluczowych maszyn i energii elektrycznej, by zabezpieczyć podstawowe potrzeby społeczne.

Żadne państwo nie było jednak na tyle bogate, by móc samemu tworzyć elektronikę, w której tworzenie zaangażowany był dotąd cały świat. Wojna zdewastowała fabryki, naukowcy i inżynierowie musieli uciekać lub zostali wcieleni do armii. W Polsce zabrakło masowej i zaawansowanej elektroniki, mikroprocesorów i baterii. Z początku wszystko się jako-tako trzymało, jednak z czasem brak części zamiennych i możliwości naprawczych sprawił, że zniknęły telewizory, komputery, internet, a w końcu także telefony.

Gdy Mirek miał 4 lata, w domu wiało nudą. Kiedyś Mirek oglądałby bajki na telewizorze albo na tablecie. Teraz jednak nie było takiej możliwości - nie było telewizorów. Rodzice wychodzili więc z nim na plac zabaw, gdzie Mirek bawił się z kolegami, budował babki z piasku, zbierał kasztany, a gdy akurat skończyło padać, skakał z kolegami po kałużach.

Gdy Mirek miał 7 lat, poszedł wraz z kumplami z podwórka do szkoły. Po szkole wracał do domu, zostawiał plecak w pokoju i wychodził znowu na osiedle. Kiedyś po szkole grałby na komputerze - sam, albo z kolegami przez internet. Ponieważ jednak komputery już dawno nie działały, spotykał się z kumplami na trzepaku, grali razem w piłkę, robili dorosłym kawały, łazili po drzewach i budowali bazy do których znosili różne interesujące, znajdowane na śmietnikach rzeczy.

Żeby wyciągnąć jednego ze swoich kolegów, musiał do niego zadzwonić na domofon - w końcu nie miał jak zadzwonić telefonem, bo te już nie działały. Z początku bał się rozmawiać z rodzicami kolegów, ale szybko się przekonał, że to nic strasznego.

Gdy Mirek miał 10 lat, w szkole zaczęły się trudniejsze przedmioty. Mniej więcej raz w roku zdarzało się, że zachorował i musiał zostawać w domu - gdy zaś zdrowiał, musiał nadrobić zaległości. Kiedyś poprosiłby kolegów, żeby podesłali mu zdjęcia zeszytów i zadań domowych. Teraz jednak nie było takiej możliwości - poczta elektroniczna nie działała, poza tym nie było już aparatów i telefonów. Gdy więc Mirek chciał nadrobić zaległości, ubierał buty i szedł kilka ulic dalej do kumpla z klasy o ksywce "Bigos". Zazwyczaj otwierała mu mama "Bigosa", bo ten często siedział na zajęciach pozalekcyjnych - Mirek był częstowany w tym czasie herbatką i ciastem, ucinali z mamą i tatą "Bigosa" pogawędkę, a gdy "Bigos" wracał, Mirek pożyczał od niego zeszyty i wracał na wieczór do siebie, by je przepisać i nadrobić zaległości. Zeszyty oddawał w nocy wrzucając je z powrotem do skrzynki pocztowej.

Gdy Mirek miał 14 lat, poszedł do liceum. W grudniu na posiadówce u innego kumpla poznał Magdę - ach, co to była za dziewczyna! Rozmawiali tylko chwilę, ale Mirek już był zakochany po uszy. Kiedyś Mirek wystalkowałby jej konta na Fejsie i na Instagramie, i może by zagadał na Messengerze, ale dziś już nie było internetu - więc było to niemożliwe. Zdobywszy się na odwagę, umówił się z nią na łyżwy w sobotę. Tydzień później skoczyli na squasha, potem do kina, a potem zaczęli wyskakiwać do parku. Kiedyś pisaliby ze sobą przez telefon albo dzwoniliby wieczorami, ale teraz nie było ani internetu, ani telefonów, więc aby móc zamienić z Magdą choćby słowo, musieli się spotkać na żywo. Gdy się gdzieś umówili, a Mirkowi coś wypadło i tak szedł na spotkanie - w końcu jak miał jej dać znać, że musi przełożyć spotkanie?

Gdy oboje mieli po 17 lat, pojechali nad morze na wakacje. Wysiadłszy z pociągu zorientowali się, że mapa, którą Mirek pożyczył od znajomego była stara i nieaktualna. Chcieli dotrzeć do pensjonatu, gdzie byli już ich znajomi, ale nie bardzo wiedzieli którędy iść. Kiedyś Mirek zadzwoniłby do kolegów, albo odpaliłby mapę na telefonie i włączył GPSa, ale ani GPS, ani telefony nie działały. Pytali więc co kilkaset metrów przychodów którędy do Pensjonatu “Żagiel”, aż w końcu dotarli.

W tramwajach zawsze było gwarnie. Normalnie wszyscy siedzieliby z oczami utkwionymi w ekranach i scrollowali toplistę nieistotnych aktualności, ale ani media społecznościowe, ani media informacyjne, ani też telefony nie istniały. Niektórzy czytali więc książki, inni gapili się za okno a ci, którym doskwierała nuda zaczynali jakiś niezobowiązujący temat z sąsiadem i tak się owe tematy ciągnęły od początkowej pętli tramwajowej do końcowej.

Mirek ostatecznie oświadczył się Magdzie po siedmiu latach od ich pierwszego spotkania. Gdy planowali wesele, lista gości stała się nadspodziewanie długa. Normalnie zrobiliby wydarzenie na fejsie i w ten sposób zaprosili znajomych i dalszą rodzinę, ale że ani komputerów, ani internetu, ani fejsbuka nie było, zjechali całą Polskę i zaprosili wszystkich osobiście w ciągu najbliższych dwóch miesięcy.

Gdy Mirek już po ślubie ukończył studia na politechnice, wojna w Azji dobiegła końca. Mirek znalazł pracę w ministerstwie technologii i został przydzielony do zespołu odbudowy infrastruktury komunikacyjnej. Zespół ruszył z kopyta, ale już niebawem okazało się, że Mirka - i nie tylko jego - trapi nieoczywista zagwozdka:

Czy na pewno warto było wracać do świata, gdzie ludzie tkwili z nosem wściubionym w telefonach, gdzie mało kto znał choćby własnych sąsiadów, gdzie większość społeczeństwa była uzależniona od gier, mediów społecznościowych i rozrywek cyfrowych?

Bardzo sobie cenił, że nie mając nic do roboty nie był ciągle atakowany bodźcami, obrazami i dźwiękami.

A może dało się wrócić do świata powszechnej wiedzy i łączności, ale pozostać jednocześnie przy sposobie życia, którego wspaniałości on i całe jego pokolenie doświadczyło?
